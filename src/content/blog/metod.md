---
title: 'Varför är scope 3 så svårt att få grepp om?'
description: 'Det du behöver veta för att förstå varför utsläppen i scope 3 är så svårt att beräkna och redovisa'
author: 'Alexandra Palmquist'
date: '2025-01-08'
---

Den första komponenten i detta är att det gäller företagets värdekedja. Scope 1 och 2 är lätt att mäta (tänk, liter bränsle eller kWh energi) och beräkna med relativt standardiserade utsläppsfaktorer (CO2e per liter/kWh). Scope 3 däremot, är utsläpp som sker utanför företagets egna väggar, och vi använder oss därför av mer eller mindre komplicerade metoder för att beräkna dem. Implicit måste vi också lita på att andra beräknat på ett tillräckligt bra sätt.

Scope 3 har 15 kategorier. Detta är för att GHG-protokollet designats som en mall för att kunna användas av alla företag, och i det avseendet fungerar det faktiskt förvånansvärt bra. Men det innebär att inget företag har utsläpp i alla 15 kategorier, för deras verksamhet ser helt enkelt inte ut så. Det finns verksamheter som inte genererar betydande mängder avfall (kategori 5), eller som inte har franchiser (kategori 14) eller investeringar (kategori 15). Så om vi vet att det inte behöver rapporteras på 15 kategorier för att vara fullständigt, hur vet vi rätt antal för ett givet företag?

Det beror på, och är upp till företaget att avgöra och rättfärdiga (under samma logik som dubbel väsentlighetsanalys enligt CSRD). I de bästa av fallen har företagen säkerställt kompetens för att avgöra detta, och tydliggör i sin rapportering vilka kategorier som inte är relevanta. Detta kan vara nära nog omöjligt att upptäcka utifrån, men som extern granskare finns det ibland uppenbara luckor, och företag lyfter ofta detta själva. Kom ihåg, de företag som klimatberäknat för sin verksamhet hittills har inte gjort det på grund av lagkrav utan “frivilligt”, och incitamenten att undanhålla utsläpp är låga eftersom konsekvenserna av att bli påkommen med det är så mycket värre (greenwashing har gått från ocharmigt till olagligt). De allra flesta företag vill göra rätt. Dessutom, ju fler utsläpp som ett företag redovisar, desto fler möjligheter finns det att minska dem.
Även om en kategori är inkluderad i beräkningen, kan den vara inkomplett beräknad. Kategori 1, inköpta varor och tjänster, är särskilt klurig. Ofta börjar företag med det som antas viktigast, till exempel cement och stål för ett byggbolag. Det är en bra praxis, men det kan vara svårt att veta var gränsen ska gå för vad som är relevant att inkludera. Även om rapporteringen ska vara så komplett som möjligt, så är det helt enkelt orimligt att inkludera alla detaljer (från cement, till fönster, till arbetskläder, till blyertspennor), och ofta avgörs detta av kostnad och möjlighet att beräkna. Igen, som extern är det i princip omöjligt att avgöra om allt relevant inkluderats, och vi måste lita på företaget. Att de har, eller har anlitat, rätt kompetens för att göra rättvisande avgränsningar är avgörande för en bra rapportering.

Det företag själva ofta uppger som den största utmaningen inom scope 3 är tillgång till data. Det kan bero på att inköp sker på ett sätt som inte tydligt är kopplat till varan eller tjänstens klimatpåverkan, där tex en leverans kan ha ett pris som inte är kopplat till en distans, eller där vi vet att flera leveranser till olika företag samkörs. Vad ska då tillskrivas företaget? Ett sätt att göra övergripande beräkningar är därför att använda en utgiftsbaserad metod, där företagets utgifter kopplas till en faktor för utsläpp per spenderad krona inom en viss sektor. Detta ger en extremt grov uppskattning, dels för att kategorierna kan vara väldigt breda (tex “tillverkning av maskiner”), men också för att priset som betalas kan variera (som exempelvis pris på flygbiljetter).

När rätt data är tillgänglig, kommer utmaningen med att hitta rätt utsläppsfaktor. I vissa fall kan beräkningen använda sig av standardiserade utsläppsfaktorer, som kan tillhandahållas av tex offentliga aktörer som regeringar, för allt från material till avfallshantering och utsläpp per rest kilometer. Detta innebär självklart en hög osäkerhet, då siffrorna bygger på genomsnittsvärden som kan vara långt ifrån den verklighet som ett enskilt företag verkar i. I andra fall kan leverantörer själva dela de beräknade utsläppen för sina varor och tjänster, tex för deras specifika material, deras avfallshantering, och deras resor. Dessa kan vara svåra att tillgå, då det är resurskrävande att ta fram, och innebär att vi måste lita på att våra leverantörer tillhandahåller korrekt data. Informationen behövs för att kunna skilja mellan olika sorters cement, avfallsbehandling och resesätt. För att kunna se resultat av att byta från konventionella till förbättrade material är företagen alltså avhängiga av att deras leverantörer kan uppvisa siffror på att utsläppen är lägre för vissa alternativ än andra.

Scope 3 täcker även nedströms utsläpp, vilket innefattar tex transport av varor från butik hem till kund som företaget inte står för, energianvändning i uthyrda byggnader och sålda varor, och slutbehandling av sålda produkter. Vad som sker nedströms är ofta omöjligt att veta med säkerhet, då varan lämnat företagets uppsyn, och vi får förlita oss på antaganden. Detta är ändå väldigt viktigt att få med, där tex bränsleförbrukning i en såld bil, över dess livslängd, är en stor utsläppspost. Att inkludera detta i företagets rapportering innebär också att företaget har anledning att förbättra sina produkter så att utsläppen vid användning minskar.
Scope 3 är alltså svårt för att;

* utsläppen sker utanför företagets väggar och kan inte beräknas med säkerhet
* det finns många kategorier att rapportera på, och alla är inte relevanta för varje företag
* det är svårt att säkerställa en komplett rapportering inom en kategori
* det är svårt att få tillgång till rätt dataunderlag för beräkning
* utsläppsfaktorer kan vara generiska och missvisande för enskilda fall
* specifika utsläppsfaktorer från leverantörer kan vara svåra att tillgå (och vi behöver lita på att de är rätt)
* utsläpp nedströms i värdekedjan baseras på antaganden, och kan inte exakt reflektera verkligheten
* 
Den goda nyheten är att många företag vill, och anstränger sig för, att detta ska bli bättre. Dels genom att förbättra interna processer för datainsamling, men också genom att efterfråga mer och bättre information från aktörer i värdekedjan. Samarbeten uppstår för att ta fram det som saknas, och det framgår att information i sig är ett affärsvärde, och när fler och fler kan tillhandahålla information, kan beslut fattas som tar klimatpåverkan i beaktning.
